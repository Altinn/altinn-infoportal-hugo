---
title: Hva er Altinn?
description: "Altinn er en internettportal for digital dialog mellom næringslivet, privatpersoner og offentlige etater.
              Altinn er også en teknisk plattform, som offentlige virksomheter kan benytte for å lage digitale tjenester.
              Og ikke minst er Altinn et spleiselag og et samarbeid på tvers av offentlige virksomheter."
lastmod: 2020-04-02
weight: 1
cmsedit: true
---

Fra 1. januar 2020 er det Digitaliseringsdirektoratet som koordinerer samarbeidet og forvalter Altinn-plattformen
på vegne av de samarbeidende etatene – og leder arbeidet med videreutvikling av plattformen.
Fra 2004 fram til 31.desember 2019 var det Brønnøysundregistrene som forvaltet plattformen og samarbeidet.

Altinn er en veletablert og omfattende plattform med sterk vekst i datavolumer,
stadig flere tilknyttede offentlige virksomheter og økende antall digitale tjenester.
Altinn-løsningen blir kontinuerlig videreutviklet, med forbedringer av eksisterende og utvikling av ny funksjonalitet.
Du kan lese mer om funksjonalitet på https://www.altinndigital.no.

## Bruken av Altinn
Over 4 millioner privatpersoner har en innboks (inkludert «arkiv») i Altinn gjennom fødselsnummeret sitt.
Mer enn 1 million virksomheter er registrert som brukere gjennom sitt organisasjonsnummer.
Fra oppstarten i 2003 og fram til desember 2019 passerte over
[en halv milliard skjemaer, dokumenter og vedtak](https://www.digdir.no/digitale-felleslosninger/en-halv-milliard-skjemaer-og-meldinger-altinn/1075)
fra forvaltningen mellom brukerne og det offentlige via Altinn.
Dette har ført til innsparinger i milliardklassen for både det offentlige og næringslivet.

## Starte og drive bedrift
Altinn inneholder mye nyttig informasjon for gründere og små/mellomstore bedrifter under Starte og drive bedrift på Altinn.no.
Her finnes også oversikt over statlige støtteordninger til næringslivet.
I en EU-ledet evaluering av brukervennlighet og informasjonskvalitet som ble publisert i 2018, scoret Starte og drive bedrift-seksjonen i Altinn høyest innen EU/EØS.
Det er Brønnøysundregistrenes seksjon for forenkling i Narvik som har ansvaret for innholdet.

## Innovasjon og offentlig-privat samarbeid
Gjennom arbeid i innovasjonsprogrammet Innovation@altinn har Altinn blitt sterkt involvert i det offentlig-private samarbeidet DSOP, Digital Samhandling Offentlig-Privat.

I tett samarbeid med Skatteetaten, Brønnøysundregistrene, Finans Norge og BITS AS, ble den prisvinnende løsningen samtykkebasert lånesøknad etablert.
Seinere har Kartverket, Nav, Politiet og Eiendom Norge blitt med i DSOP.
De to løsningene samtykkebasert lånesøknad og digital eiendomshandel har samlet et beregnet gevinstpotensial på 25 milliarder kroner over 10 år.
