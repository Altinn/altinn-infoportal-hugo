---
title: Drift av enkeltpersonforetak
description: Det finnes ingen lov som regulerer hvordan du skal organisere og
  drifte ditt eget enkeltpersonforetak. Som innehaver av et enkeltpersonforetak
  representerer du selv foretaket utad, og det er ikke noe skille mellom
  enkeltpersonforetakets økonomi og din private økonomi.
weight: 2
lastmod: 2022-02-22
features:
  - toc: false
    need_help: false
    show_ays: false
    promote: false
    list_view: false
---

Vellykket og ryddig drift forutsetter god økonomistyring, og det er viktig at du skiller mellom foretakets økonomi og privatøkonomien, som for eksempel at du har egen konto hvor alle transaksjoner som omhandler enkeltpersonforetaket gjøres. Når du driver enkeltpersonforetak har du normalt en del rapporteringsplikter til myndighetene, slik som for eksempel skattemelding, mva-melding og A-melding, hvis du har ansatte.

I et enkeltpersonforetak kan du ha ansatte, men du kan ikke ansette deg selv. Eieren anses for å være selvstendig næringsdrivende og du er selv ansvarlig for at det betales skatt av overskuddet i foretaket.
Utvide virksomheten

Det er mulig å drive med ulike aktiviteter i et enkeltpersonforetak. Du må melde om dette til Brønnøysundregistrene i skjemaet samordnet registermelding. I beskrivelsen begynner du med det som anses som hovedbeskjeftigelsen for så å liste opp det øvrige du driver med. Denne beskrivelsen av aktiviteten danner grunnlag for foretakets næringskode.

Det er også mulig å registrere flere enkeltpersonforetak. For å registrere flere enkeltpersonforetak må hvert av foretakene drive selvstendig næringsvirksomhet og det må drives virksomhet på forskjellige geografiske steder eller i forskjellige bransjer.
