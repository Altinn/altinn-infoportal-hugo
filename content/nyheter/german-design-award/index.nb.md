---
title: Altinn mottar German Design Award
description: Altinn mottar i dag German Design Award, som hvert år deles ut til gode designprosjekter fra hele Europa.
lastmod: 2020-02-07
---


Det er det tyske designrådet som står bak German Design Award. I juryens begrunnelse for at Altinn mottar prisen, heter det:

«Nettstedet knytter myndighetene sammen med innbyggerne på en serviceorientert måte,
vakkert gjenspeilet i det vennlige og moderne designet med sine særegne illustrasjoner.
Det intuitive nettstedet er strukturert tydelig og gir rask tilgang til innhold».

## Flere priser

Det tyske designrådet følger godt med på designprosjekter over hele Europa og har trolig fått med seg at Altinn-designet
har vunnet nasjonale priser som IxDA-prisen for brukeropplevelse, merket for godt design fra DOGA
og diplom for godt design/illustrasjon fra bransjeorganisasjonen Grafill.
Illustrasjonene som særpreger Altinn-designet, er laget av Sandra Blikås i byHands.

– Det at folk utenfor Norge legger merke til og anerkjenner designprosjektet i Altinn, er ekstra gøy.
Alle som har jobbet med å designe offentlige tjenester, vet hvor krevende det er å få komplekse løsninger til å framstå enkle for brukerne.
Dette er en viktig påminnelse om hva som skaper verdi i det vi jobber med, sier ansvarlig for design og brukeropplevelse i prosjektet, Alise Kjelling.

## Blir aldri ferdig

Thord Veseth Foss fra designbyrået Fossland + Foss har vært sentral i designarbeidet.
Han er glad for prisene og håper det blir rom for å videreføre arbeidet også i tiden framover.

– Å redesigne altinn er en maraton-oppgave. Da er det fint og nødvendig med oppmuntringer underveis.
Vi får prisen for arbeid som ble gjort for et par år siden, men mye av det vi har gjort siden da,
bygger videre på dette så det viser at vi er på riktig spor, sier Foss.

Det prisvinnende designet ble lansert allerede høsten 2017. Da var Altinn-forvaltningen en del av Brønnøysundregistrene.
Fra 1. januar i år overtok Digitaliseringsdirektoratet ansvaret for Altinn.
